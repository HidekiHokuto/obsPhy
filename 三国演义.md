---
tags: []
created: 2023-09-30 04:08:43
aliases:
---
```ad-quote
詞曰
滾滾長江東逝水　浪花淘盡英雄
是非成敗轉頭空　靑山依舊在　幾度夕陽紅
白髮漁樵江渚上　慣看秋月春風
一壺濁酒喜相逢　古今多少事　都付笑談中
```


# 第一回 宴桃園豪傑三結義　斬黃巾英雄首立功

話說天下大勢、分久必合、合久必分。周末七國分爭、幷入於秦。及秦滅之後、楚・漢分爭、又幷入於漢。漢朝自高祖斬白蛇而起義、一統天下。後來光武中興、傳至獻帝、遂分爲三國。推其致亂之由、殆始於桓・靈二帝。桓帝禁錮善類、崇信宦官。及桓帝崩、靈帝卽位、大將軍竇武・太傅陳蕃、共相輔佐。時有宦官曹節等弄權、竇武・陳蕃謀誅之、機事不密、反爲所害、中涓自此愈橫。

建寧二年四月望日、帝御溫德殿。方陞座、殿角狂風驟起、只見一條大靑蛇、從梁上飛將下來、蟠於椅上。帝驚倒、左右急救入宮、百官俱奔避。須臾、蛇不見了。忽然大雷大雨、加以冰雹、落到半夜方止、壞却房屋無數。建寧四年二月、洛陽地震。又海水泛溢、沿海居民、盡被大浪捲入海中。光和元年、雌雞化雄。六月朔、黑氣十餘丈、飛入溫德殿中。秋七月、有虹見於玉堂、五原山岸、盡皆崩裂。種種不祥、非止一端。帝下詔問羣臣以災異之由、議郞蔡邕上疏、以爲蜺墮雞化、乃婦寺干政之所致、言頗切直。帝覽奏歎息、因起更衣。曹節在後竊視、悉宣告左右。遂以他事陷邕於罪、放歸田里。後張讓・趙忠・封諝・段珪・曹節・侯覽・蹇碩・程曠・夏惲・郭勝十人朋比爲奸、號爲「十常侍」。帝尊信張讓、呼爲「阿父」、朝政日非、以致天下人心思亂、盜賊蜂起。

時鉅鹿郡有兄弟三人。一名張角、一名張寶、一名張梁。那張角本是個不第秀才。因入山採藥、遇一老人、碧眼童顏、手執藜杖、喚角至一洞中、以天書三卷授之曰、『此名《太平要術》。汝得之、當代天宣化、普救世人。若萌異心、必獲惡報。』角拜問姓名。老人曰、『吾乃南華老仙也。』言訖、化陣淸風而去。

角得此書、曉夜攻習、能呼風喚雨、號爲「太平道人」。中平元年正月內、疫氣流行、張角散施符水、爲人治病、自稱「大賢良師」。角有徒弟五百餘人、雲游四方、皆能書符念咒。次後徒衆日多、角乃立三十六方、大方萬餘人、小方六七千、各立渠帥、稱爲「將軍」。訛言、『蒼天已死、黃天當立。』又云、『歲在甲子、天下大吉。』令人各以白土、書「甲子」二字於家中大門上。靑・幽・徐・冀・荊・揚・兗・豫八州之人、家家侍奉大賢良師張角名字。角遣其黨馬元義、暗齎金帛、結交中涓封諝、以爲內應。角與二弟商議曰、『至難得者、民心也。今民心已順、若不乘勢取天下、誠爲可惜。』遂一面私造黃旗、約期舉事。一面使弟子唐州、馳書報封諝。唐州乃逕赴省中告變。帝召大將軍何進調兵擒馬元義、斬之。次收封諝等一干人下獄。張角聞知事露、星夜舉兵、自稱「天公將軍」、張寶稱「地公將軍」、張梁稱「人公將軍」。申言於衆曰、『今漢運將終、大聖人出。汝等皆宜順天從正、以樂太平。』四方百姓、裹黃巾從張角反者、四五十萬。賊勢浩大、官軍望風而靡。何進奏帝火速降詔、令各處備禦、討賊立功。一面遣中郞將盧植・皇甫嵩・朱雋、各引精兵、分三路討之。

且說張角一軍、前犯幽州界分。幽州太守劉焉、乃江夏竟陵人氏、漢魯恭王之後也。當時聞得賊兵將至、召校尉鄒靖計議。靖曰、『賊兵衆、我兵寡、明公宜作速招軍應敵。』劉焉然其說、隨卽出榜招募義兵。榜文行到涿縣、引出涿縣中一個英雄。

那人不甚好讀書。性寬和、寡言語、喜怒不形於色。素有大志、專好結交天下豪傑。生得身長七尺五寸、兩耳垂肩、雙手過膝、目能自顧其耳、面如冠玉、脣若塗脂。中山靖王劉勝之後、漢景帝閣下玄孫。姓劉、名備、字玄德。昔劉勝之子劉貞、漢武時封涿鹿亭侯、後坐酎金失侯、因此遺這一枝在涿縣。玄德祖劉雄、父劉弘。弘曾舉孝廉、亦嘗作吏、早喪。玄德幼孤、事母至孝。家貧、販屨織蓆爲業。家住本縣樓桑村。其家之東南、有一大桑樹、高五丈餘、遙望之、童童如車蓋。相者云、『此家必出貴人。』玄德幼時、與鄕中小兒戲於樹下曰、『我爲天子、當乘此車蓋。』叔父劉元起奇其言、曰、『此兒非常人也！』因見玄德家貧、常資給之。年十五歲、母使游學、嘗師事鄭玄・盧植。與公孫瓚等爲友。及劉焉發榜招軍時、玄德年已二十八歲矣。

當日見了榜文、慨然長歎。隨後一人厲聲言曰、『大丈夫不與國家出力、何故長歎？』玄德回視其人。身長八尺、豹頭環眼、燕頷虎鬚、聲若巨雷、勢如奔馬。玄德見他形貌異常、問其姓名。其人曰、『某姓張、名飛、字翼德。世居涿郡、頗有莊田、賣酒屠豬、專好結交天下豪傑。恰纔見公看榜而歎、故此相問。』玄德曰、『我本漢室宗親、姓劉、名備。今聞黃巾倡亂、有志欲破賊安民。恨力不能、故長歎耳。』飛曰、『吾頗有資財、當招募鄕勇、與公同舉大事、如何？』玄德甚喜、遂與同入村店中飮酒。

正飮間、見一大漢、推着一輛車子、到店門首歇了。入店坐下、便喚酒保、『快斟酒來吃、我待趕入城去投軍。』玄德看其人。身長九尺、髯長二尺。面如重棗、脣若塗脂。丹鳳眼、臥蠶眉。相貌堂堂、威風凜凜。玄德就邀他同坐、叩其姓名。其人曰、『吾姓關、名羽、字壽長、後改雲長、河東解良人也。因本處勢豪、倚勢凌人、被吾殺了。逃難江湖、五六年矣。今聞此處招軍破賊、特來應募。』玄德遂以己志告之。雲長大喜。同到張飛莊上、共議大事。

飛曰、『吾莊後有一桃園、花開正盛。明日當於園中祭告天地、我三人結爲兄弟、協力同心、然後可圖大事。』玄德・雲長齊聲應曰、『如此甚好。』次日、於桃園中、備下烏牛白馬祭禮等項、三人焚香、再拜而說誓曰、『念劉備・關羽・張飛、雖然異姓、旣結爲兄弟、則同心協力、救困扶危。上報國家、下安黎庶。不求同年同月同日生、只願同年同月同日死。皇天后土、實鑒此心。背義忘恩、天人共戮。』誓畢、拜玄德爲兄、關羽次之、張飛爲弟。祭罷天地、復宰牛設酒、聚鄕中勇士、得三百餘人、就桃園中痛飮一醉。來日收拾軍器、但恨無馬匹可乘。

正思慮間、人報、『有兩個客人、引一夥伴儅、趕一羣馬、投莊上來。』玄德曰、『此天祐我也！』三人出莊迎接。原來二客乃中山大商。一名張世平、一名蘇雙、每年往北販馬、近因寇發而回。玄德請二人到莊、置酒管待、訴說欲討賊安民之意。二客大喜、願將良馬五十匹相送。又贈金銀五百兩、鑌鐵一千斤、以資器用。玄德謝別二客、便命良匠打造雙股劍。雲長造靑龍偃月刀、又名「冷豔鋸」、重八十二斤。張飛造丈八點鋼矛。各置全身鎧甲。共聚鄕勇五百餘人、來見鄒靖。鄒靖引見太守劉焉。三人參見畢、各通姓名。玄德說起宗派、劉焉大喜、遂認玄德爲姪。

不數日、人報黃巾賊將程遠志統兵五萬來犯涿郡。劉焉令鄒靖引玄德等三人、統兵五百、前去破敵。玄德等欣然領軍前進、直至大興山下、與賊相見。賊衆皆披髮、以黃巾抹額。當下兩軍相對、玄德出馬、左有雲長、右有翼德、揚鞭大駡、『反國逆賊、何不早降！』程遠志大怒、遣副將鄧茂出戰。張飛挺丈八蛇矛直出、手起處、刺中鄧茂心窩、翻身落馬。程遠志見折了鄧茂、拍馬舞刀、直取張飛。雲長舞動大刀、縱馬飛迎。程遠志見了、早吃一驚。措手不及、被雲長刀起處、揮爲兩段。後人有詩讚二人曰、

> 英雄落穎在今朝、一試矛兮一試刀。
> 
> 初出便將威力展、三分好把姓名標。

衆賊見程遠志被斬、皆倒戈而走。玄德揮軍追趕、投降者不計其數、大勝而回。劉焉親自迎接、賞勞軍士。次日、接得靑州太守龔景牒文、言黃巾賊圍城將陷、乞賜救援。劉焉與玄德商議。玄德曰、『備願往救之。』劉焉令鄒靖將兵五千、同玄德・關・張、投靑州來。賊衆見救軍至、分兵混戰。玄德兵寡不勝、退三十里下寨。玄德謂關・張曰、『賊衆我寡、必出奇兵、方可取勝。』乃分關公引一千軍伏山左、張飛引一千軍伏山右、鳴金爲號、齊出接應。次日、玄德與鄒靖、引軍鼓噪而進。賊衆迎戰、玄德引軍便退。賊衆乘勢追趕、方過山嶺、玄德軍中一齊鳴金、左右兩軍齊出、玄德麾軍回身復殺。三路夾攻、賊衆大潰。直趕至靑州城下、太守龔景亦率民兵出城助戰。賊勢大敗、剿戮極多、遂解靑州之圍。後人有詩讚玄德曰、

	運籌決算有神功、二虎還須遜一龍。
	初出便能垂偉績、自應分鼎在孤窮。

龔景犒軍畢、鄒靖欲回。玄德曰、『近聞中郞將盧植與賊首張角戰於廣宗、備昔曾師事盧植、欲往助之。』於是鄒靖引軍自回、玄德與關・張引本部五百人投廣宗來。至盧植軍中、入帳施禮、具道來意。盧植大喜、留在帳前聽調。

時張角賊衆十五萬、植兵五萬、相拒於廣宗、未見勝負。植謂玄德曰、『我今圍賊在此、賊弟張梁・張寶、在潁川與皇甫嵩・朱雋對壘。汝可引本部人馬、我更助汝一千官軍、前去潁川打探消息、約期剿捕。』玄德領命、引軍星夜投潁川來。時皇甫嵩・朱雋領軍拒賊、賊戰不利、退入長社、依草結營。嵩與雋計曰、『賊依草結營、當用火攻之。』遂令軍士、每人束草一把、暗地埋伏。其夜大風忽起。二更以後、一齊縱火、嵩與雋各引兵攻擊賊寨、火燄張天。賊衆驚慌、馬不及鞍、人不及甲、四散奔走。

殺到天明、張梁・張寶引敗殘軍士、奪路而走。忽見一彪軍馬、盡打紅旗、當頭來到、截住去路。爲首閃出一將。身長七尺、細眼長髯。官拜騎都尉。沛國譙郡人也。姓曹、名操、字孟德。操父曹嵩、本姓夏侯氏。因爲中常侍曹騰之養子、故冒姓曹。曹嵩生操、小字阿瞞、一名吉利。操幼時、好遊獵、喜歌舞。有權謀、多機變。操有叔父、見操遊蕩無度、嘗怒之、言於曹嵩。嵩責操、操忽心生一計。見叔父來、詐倒於地、作中風之狀。叔父驚告嵩、嵩急視之、操故無恙。嵩曰、『叔言汝中風、今已愈乎？』操曰、『兒自來無此病。因失愛於叔父、故見罔耳。』嵩信其言。後叔父但言操過、嵩並不聽。因此、操得恣意放蕩。時人有橋玄者、謂操曰、『天下將亂、非命世之才、不能濟。能安之者、其在君乎？』南陽何顒見操、言、『漢室將亡、安天下者、必此人也。』汝南許劭、有知人之名。操往見之、問曰、『我何如人？』劭不答。又問、劭曰、『子治世之能臣、亂世之奸雄也。』操聞言大喜。年二十、舉孝廉、爲郞、除洛陽北都尉。初到任、卽設五色棒十餘條於縣之四門。有犯禁者、不避豪貴、皆責之。中常侍蹇碩之叔、提刀夜行、操巡夜拏住、就棒責之。由是、內外莫敢犯者、威名頗震。後爲頓丘令。因黃巾起、拜爲騎都尉、引馬步軍五千、前來潁川助戰。正値張梁・張寶敗走、曹操攔住、大殺一陣、斬首萬餘級、奪得旗旛・金鼓・馬匹極多。張梁・張寶死戰得脫。操見過皇甫嵩・朱雋、隨卽引兵追襲張梁・張寶去了。

却說玄德引關・張來潁川、聽得喊殺之聲、又望見火光燭天、急引兵來時、賊已敗散。玄德見皇甫嵩・朱雋、具道盧植之意。嵩曰、『張梁・張寶、勢窮力乏、必投廣宗、去依張角。玄德可卽星夜往助。』玄德領命、遂引兵復回。到得半路、只見一簇軍馬、護送一輛檻車。車中之囚、乃盧植也。玄德大驚、滾鞍下馬、問其緣故。植曰、『我圍張角、將次可破。因角用妖術、未能卽勝。朝廷差黃門左豐前來體探、問我索取賄賂。我答曰、「軍糧尚缺、安有餘錢奉承天使？」左豐挾恨、回奏朝廷、說我高壘不戰、惰慢軍心。因此朝廷震怒、遣中郞將董卓來代將我兵、取我回京問罪。』張飛聽罷、大怒、要斬護送軍人、以救盧植。玄德急止之曰、『朝廷自有公論、汝豈可造次？』軍士簇擁盧植去了。關公曰、『盧中郞已被逮、別人領兵、我等去無所依、不如且回涿郡。』玄德從其言、遂引軍北行。

行無二日、忽聞山後喊聲大震。玄德引關・張縱馬上高岡望之、見漢軍大敗、後面漫山塞野、黃巾蓋地而來、旗上大書「天公將軍」。玄德曰、『此張角也！可速戰。』三人飛馬引軍而出。張角正殺敗董卓、乘勢趕來、忽遇三人衝殺。角軍大亂、敗走五十餘里。三人救了董卓回寨。卓問三人現居何職。玄德曰、『白身。』卓甚輕之、不爲禮。玄德出、張飛大怒曰、『我等親赴血戰、救了這廝、他却如此無禮！若不殺之、難消我氣！』便要提刀入帳來殺董卓。正是、

```ad-quote
人情勢利古猶今、誰識英雄是白身？
安得快人如翼德、盡誅世上負心人！
```

畢竟董卓性命如何、且聽下文分解。

# 第二回 張翼德怒鞭督郵　何國舅謀誅宦豎

且說董卓字仲穎、隴西臨洮人也、官拜河東太守、自來驕傲。當日怠慢了玄德、張飛性發、便欲殺之。玄德與關公急止之曰、『他是朝廷命官、豈可擅殺？』飛曰、『若不殺這廝、反要在他部下聽令、其實不甘！二兄要便住在此、我自投別處去也！』玄德曰、『我三人義同生死、豈可相離？不若都投別處去便了。』飛曰、『若如此、稍解吾恨。』

於是三人連夜引軍來投朱雋。雋待之甚厚、合兵一處、進討張寶。是時曹操自跟皇甫嵩討張梁、大戰於曲陽。這裏朱雋進攻張寶。張寶引賊衆八九萬、屯於山後。雋令玄德爲其先鋒、與賊對敵。張寶遣副將高昇出馬搦戰。玄德使張飛擊之。飛縱馬挺矛、與昇交戰、不數合、刺昇落馬。玄德麾軍直衝過去。張寶就馬上披髮仗劍、作起妖法。只見風雷大作、一股黑氣、從天而降。黑氣中似有無限人馬殺來。玄德連忙回軍、軍中大亂、敗陣而歸、與朱雋計議。雋曰、『彼用妖術、我來日可宰豬羊狗血、令軍士伏於山頭。候賊趕來、從高坡上潑之、其法可解。』玄德聽令、撥關公・張飛各引軍一千、伏於山後高岡之上、盛豬羊狗血幷穢物準備。

次日、張寶搖旗擂鼓、引軍搦戰、玄德出迎。交鋒之際、張寶作法、風雷大作、飛砂走石、黑氣漫天。滾滾人馬、自天而下。玄德撥馬便走、張寶驅兵趕來。將過山頭、關・張伏軍放起號砲、穢物齊潑。但見空中紙人草馬、紛紛墜地。風雷頓息、砂石不飛。張寶見解了法、急欲退軍。左關公、右張飛、兩軍都出、背後玄德・朱雋一齊趕上、賊兵大敗。玄德望見「地公將軍」旗號、飛馬趕來、張寶落荒而走。玄德發箭、中其左臂。張寶帶箭逃脫、走入陽城、堅守不出。朱雋引兵圍住陽城攻打、一面差人打探皇甫嵩消息。探子回報、具說、『皇甫嵩大獲勝捷、朝廷以董卓屢敗、命嵩代之。嵩到時、張角已死。張梁統其衆、與我軍相拒、被皇甫嵩連勝七陣、斬張梁於曲陽。發張角之棺、戳屍梟首、送往京師。餘衆俱降。朝廷加皇甫嵩爲車騎將軍、領冀州牧。皇甫嵩又表奏盧植有功無罪、朝廷復盧植原官。曹操亦以有功、除濟南相、卽日將班師赴任。』朱雋聽說、催促軍馬、悉力攻打陽城。賊勢危急、賊將嚴政刺殺張寶、獻首投降。朱雋遂平數郡、上表獻捷。

時又黃巾餘黨三人、趙弘・韓忠・孫仲、聚衆數萬、望風燒劫、稱與張角報仇。朝廷命朱雋卽以得勝之師討之。雋奉詔、率軍前進。時賊據宛城、雋引兵攻之、趙弘遣韓忠出戰。雋遣玄德・關・張攻城西南角。韓忠盡率精銳之衆、來西南角抵敵。朱雋自縱鐵騎二千、逕取東北角。賊恐失城、急棄西南而回。玄德從背後掩殺、賊衆大敗、奔入宛城。朱雋分兵四面圍定、城中斷糧、韓忠使人出城投降。雋不許。玄德曰、『昔高祖之得天下、蓋爲能招降納順。公何拒韓忠耶？』雋曰、『「彼一時、此一時」也。昔秦・項之際、天下大亂、民無定主、故招降賞附、以勸來耳。今海內一統、惟黃巾造反。若容其降、無以勸善。使賊得利恣意劫掠、失利便投降。此長寇之志、非良策也。』玄德曰、『不容寇降是矣。今四面圍如鐵桶、賊乞降不得、必然死戰。萬人一心、尚不可當、況城中有數萬死命之人乎？不若撤去東南、獨攻西北。賊必棄城而走、無心戀戰、可卽擒也。』雋然之、隨撤東南二面軍馬、一齊攻打西北。韓忠果引軍棄城而奔。雋與玄德・關・張率三軍掩殺、射死韓忠、餘皆四散奔走。

正追趕間、趙弘・孫仲引賊衆到、與雋交戰。雋見弘勢大、引軍暫退。弘乘勢復奪宛城。雋離十里下寨、方欲攻打、忽見正東一彪人馬到來。爲首一將、生得廣額闊面、虎體熊腰。吳郡富春人也。姓孫、名堅、字文臺、乃孫武子之後。年十七歲時、與父至錢塘、見海賊十餘人、劫取商人財物、於岸上分贓。堅謂父曰、『此賊可擒也。』遂奮力提刀上岸、揚聲大叫、東西指揮、如喚人狀。賊以爲官兵至、盡棄財物奔走。堅趕上、殺一賊。由是郡縣知名、薦爲校尉。後會稽妖賊許昌造反、自稱「陽明皇帝」、聚衆數萬。堅與郡司馬招募勇士千餘人、會合州郡破之、斬許昌幷其子許韶。刺史臧旻上表奏其功、除堅爲鹽瀆丞。又除盱眙丞・下邳丞。今見黃巾寇起、聚集鄕中少年及諸商旅、幷淮泗精兵一千五百餘人、前來接應。

朱雋大喜、便令堅攻打南門、玄德打北門、朱雋打西門、留東門與賊走。孫堅首先登城、斬賊二十餘人、賊衆奔潰。趙弘飛馬突槊、直取孫堅。堅從城上飛身奪弘槊、刺弘下馬。却騎弘馬、飛身往來殺賊。孫仲引賊突出北門、正迎玄德、無心戀戰、只待奔逃。玄德張弓一箭、正中孫仲、翻身落馬。朱雋大軍、隨後掩殺、斬首數萬級、降者不可勝計。南陽一路、十數郡皆平。雋班師回京、詔封爲車騎將軍、河南尹。雋表奏孫堅・劉備等功。堅有人情、除別郡司馬上任去了。惟玄德聽候日久、不得除授。

三人鬱鬱不樂、上街閒行、正値郞中張鈞車到。玄德見之、自陳功績。鈞大驚、隨入朝見帝曰、『昔黃巾造反、其原皆由十常侍賣官鬻爵、非親不用、非讐不誅、以致天下大亂。今宜斬十常侍、懸首南郊、遣使者布告天下、有功者重加賞賜、則四海自淸平也。』十常侍奏帝曰、『張鈞欺主。』帝令武士逐出張鈞。十常侍共議、『此必破黃巾有功者、不得除授、故生怨言。權且敎省家銓注微名、待後却再理會未晚。』因此玄德除授定州中山府安喜縣尉、剋日赴任。玄德將兵散回鄕里、止帶親隨二十餘人、與關・張來安喜縣中到任。署縣事一月、與民秋毫無犯、民皆感化。到任之後、與關・張食則同桌、寢則同牀。如玄德在稠人廣坐、關・張侍立、終日不倦。

到縣未及四月、朝廷降詔、凡有軍功爲長吏者當沙汰。玄德疑在遣中。適督郵行部至縣、玄德出郭迎接、見督郵施禮。督郵坐於馬上、惟微以鞭指回答。關・張二公俱怒。及到館驛、督郵南面高坐。玄德侍立階下。良久、督郵問曰、『劉縣尉是何出身？』玄德曰、『備乃中山靖王之後。自涿郡剿戮黃巾、大小三十餘戰、頗有微功、因得除今職。』督郵大喝曰、『汝詐稱皇親、虛報功績！目今朝廷降詔、正要沙汰這等濫官汙吏！』玄德喏喏連聲而退。歸到縣中、與縣吏商議。吏曰、『督郵作威、無非要賄賂耳。』玄德曰、『我與民秋毫無犯、那得財物與他？』次日、督郵先提縣吏去、勒令指稱縣尉害民。玄德幾番自往求免、俱被門役阻住、不肯放參。

却說張飛飮了數杯悶酒、乘馬從館驛前過、見五六十個老人、皆在門前痛哭。飛問其故、衆老人答曰、『督郵逼勒縣吏、欲害劉公。我等皆來苦告、不得放入、反遭把門人趕打！』張飛大怒、睜圓環眼、咬碎鋼牙、滾鞍下馬、逕入館驛、把門人那裏阻擋得住。直奔後堂、見督郵正坐廳上、將縣吏綁倒在地。飛大喝、『害民賊！認得我麽？』督郵未及開言、早被張飛揪住頭髮、扯出館驛、直到縣前馬樁上縛住。攀下柳條、去督郵兩腿上着力鞭打、一連打折柳條十數枝。玄德正納悶間、聽得縣前喧鬧、問左右。答曰、『張將軍綁一人在縣前痛打。』玄德忙去觀之、見綁縛者乃督郵也。玄德驚問其故。飛曰、『此等害民賊、不打死等甚！』督郵告曰、『玄德公救我性命！』玄德終是仁慈的人、急喝張飛住手。傍邊轉過關公來、曰、『兄長建許多大功、僅得縣尉、今反被督郵侮辱。吾思枳棘叢中、非棲鸞鳳之所。不如殺督郵、棄官歸鄕、別圖遠大之計。』玄德乃取印綬、挂於督郵之頸、責之曰、『據汝害民、本當殺却。今姑饒汝命。吾繳還印綬、從此去矣。』督郵歸告定州太守、太守申文省府、差人捕捉。玄德・關・張三人、往代州投劉恢。恢見玄德乃漢室宗親、留匿在家不題。

却說十常侍旣握重權、互相商議。但有不從己者誅之。趙忠・張讓差人問破黃巾將士索金帛、不從者奏罷職。皇甫嵩・朱雋皆不肯與、趙忠等俱奏罷其官。帝又封趙忠等爲車騎將軍、張讓等十三人皆封列侯。朝政愈壞、人民嗟怨。於是長沙賊區星作亂。漁陽張舉・張純反。舉稱天子、純稱大將軍。表章雪片告急、十常侍皆藏匿不奏。

一日、帝在後園與十常侍飮宴、諫議大夫劉陶、逕到帝前大慟。帝問其故。陶曰、『天下危在旦夕、陛下尚自與閹宦共飮耶！』帝曰、『國家承平、有何危急？』陶曰、『四方盜賊並起、侵掠州郡。其禍皆由十常侍賣官害民、欺君罔上。朝廷正人皆去、禍在目前矣！』十常侍皆免冠跪伏於帝前曰、『大臣不相容、臣等不能活矣！願乞性命歸田里、盡將家產以助軍資。』言罷痛哭。帝怒謂陶曰、『汝家亦有近侍之人、何獨不容朕耶？』呼武士推出斬之。劉陶大呼、『臣死不惜！可憐漢室天下、四百餘年、到此一旦休矣！』武士擁陶出、方欲行刑、一大臣喝住曰、『勿得下手、待我諫去。』衆視之、乃司徒陳耽。逕入宮中來諫帝曰、『劉諫議得何罪而受誅？』帝曰、『毀謗近臣、冒瀆朕躬。』耽曰、『天下人民、欲食十常侍之肉、陛下敬之如父母、身無寸功、皆封列侯。況封諝等結連黃巾、欲爲內亂。陛下今不自省、社稷立見崩摧矣！』帝曰、『封諝作亂、其事不明。十常侍中、豈無一二忠臣？』陳耽以頭撞階而諫。帝怒、命牽出、與劉陶皆下獄。是夜、十常侍卽於獄中謀殺之。假帝詔以孫堅爲長沙太守、討區星。

不五十日、報捷、江夏平。詔封堅爲烏程侯。封劉虞爲幽州牧、領兵往漁陽征張舉・張純。代州劉恢以書薦玄德見虞。虞大喜、令玄德爲都尉、引兵直抵賊巢、與賊大戰數日、挫動銳氣。張純專一兇暴、士卒心變、帳下頭目刺殺張純、將頭納獻、率衆來降。張舉見勢敗、亦自縊死。漁陽盡平。劉虞表奏劉備大功、朝廷赦免鞭督郵之罪、除下密丞、遷高堂尉。公孫瓚又表陳玄德前功、薦爲別部司馬、守平原縣令。玄德在平原、頗有錢糧軍馬、重整舊日氣象。劉虞平寇有功、封太尉。

中平六年、夏四月、靈帝病篤、召大將軍何進入宮、商議後事。那何進起身屠家。因妹入宮爲貴人、生皇子辯、遂立爲皇后、進由是得權重任。帝又寵幸王美人、生皇子協。何后嫉妒、酖殺王美人。皇子協養於董太后宮中。董太后乃靈帝之母、解瀆亭侯劉萇之妻也。初因桓帝無子、迎立解瀆亭侯之子、是爲靈帝。靈帝入繼大統、遂迎養母氏於宮中、尊爲太后。

董太后嘗勸帝立皇子協爲太子。帝亦偏愛協、欲立之。當時病篤、中常侍蹇碩奏曰、『若欲立協、必先誅何進、以絕後患。』帝然其說、因宣進入宮。進至宮門、司馬潘隱謂進曰、『不可入宮。蹇碩欲謀殺公。』進大驚、急歸私宅、召諸大臣、欲盡誅宦官。座上一人挺身出曰、『宦官之勢、起自沖・質之時。朝廷滋蔓極廣、安能盡誅？倘機不密、必有滅族之禍。請細詳之。』進視之、乃典軍校尉曹操也。進叱曰、『汝小輩安知朝廷大事！』正躊躇間、潘隱至、言、『帝已崩。今蹇碩與十常侍商議、秘不發喪、矯詔宣何國舅入宮、欲絕後患、册立皇子協爲帝。』說未了、使命至、宣進速入、以定後事。操曰、『今日之計、先宜正君位、然後圖賊。』進曰、『誰敢與吾正君討賊？』一人挺身出曰、『願借精兵五千、斬關入內、册立新君、盡誅閹豎、掃淸朝廷、以安天下！』進視之、乃司徒袁逢之子、袁隗之姪。名紹、字本初、見爲司隸校尉。何進大喜、遂點御林軍五千。紹全身披挂。何進引何顒・荀攸・鄭泰等大臣三十餘員、相繼而入、就靈帝柩前、扶立太子辯卽皇帝位。

百官呼拜已畢、袁紹入宮收蹇碩。碩慌走入御園花陰下、爲中常侍郭勝所殺。碩所領禁軍、盡皆投順。紹謂何進曰、『中官結黨、今日可乘勢盡誅之。』張讓等知事急、慌入告何后曰、『始初設謀陷害大將軍者、止蹇碩一人、並不干臣等事。今大將軍聽袁紹之言、欲盡誅臣等、乞娘娘憐憫。』何太后曰、『汝等勿憂、我當保汝。』傳旨宣何進入。太后密謂曰、『我與汝出身寒微、非張讓等、焉能享此富貴？今蹇碩不仁、旣已伏誅、汝何聽信人言、欲盡誅宦官耶？』何進聽罷、出謂衆官曰、『蹇碩設謀害我、可族滅其家。其餘不必妄加殘害。』袁紹曰、『若不斬草除根、必爲喪身之本。』進曰、『吾意已決、汝勿多言。』衆官皆退。

次日、太后命何進參錄尚書事、其餘皆封官職。董太后宣張讓等入宮商議曰、『何進之妹、始初我擡舉他。今日他孩兒卽皇帝位、內外臣僚、皆其心腹。威權太重、我將如何？』讓奏曰、『娘娘可臨朝、垂簾聽政。封皇子協爲王。加國舅董重大官、掌握軍權、重用臣等。大事可圖矣。』董太后大喜。次日設朝、董太后降旨、封皇子協爲陳留王、董重爲驃騎將軍、張讓等共預朝政。何太后見董太后專權、於宮中設一宴、請董太后赴席。酒至半酣、何太后起身捧杯再拜曰、『我等皆婦人也、參預朝政、非其所宜。昔呂后因握重權、宗族千口皆被戮。今我等宜深居九重、朝廷大事、任大臣元老自行商議、此國家之幸也。願垂聽焉。』董后大怒曰、『汝酖死王美人、設心嫉妒。今倚汝子爲君、與汝兄何進之勢、輒敢亂言！吾敕驃騎斷汝兄首、如反掌耳！』何后亦怒曰、『吾以好言相勸、何反怒耶？』董后曰、『汝家屠沽小輩、有何見識！』

兩宮互相爭競、張讓等各勸歸宮。何后連夜召何進入宮、告以前事。何進出、召三公共議。來早設朝、使廷臣奏董太后原係藩妃、不宜久居宮中、合仍遷於河間安置、限日下卽出國門。一面遣人起送董后。一面點禁軍圍驃騎將軍董重府宅、追索印綬。董重知事急、自刎於後堂。家人舉哀、軍士方散。張讓・段珪見董后一枝已廢、遂皆以金珠玩好結搆何進弟何苗幷其母舞陽君、令早晚入何太后處、善言遮蔽。因此、十常侍又得近幸。

六月、何進暗使人酖殺董后於河間驛庭、舉柩回京、葬於文陵。進託病不出、司隸校尉袁紹入見進曰、『張讓・段珪等流言於外、言公酖殺董后、欲謀大事。乘此時不誅閹宦、後必爲大禍。昔竇武欲誅內豎、機謀不密、反受其殃。今公兄弟部曲將吏、皆英俊之士。若使盡力、事在掌握。此天贊之時、不可失也。』進曰、『且容商議。』左右密報張讓。讓等轉告何苗、又多送賄賂。苗入奏何后云、『大將軍輔佐新君、不行仁慈、專務殺伐。今無端又欲殺十常侍、此取亂之道也。』后納其言。

少頃、何進入白后、欲誅中涓。何后曰、『中官統領禁省、漢家故事。先帝新棄天下、爾欲誅殺舊臣、非重宗廟也。』進本是沒決斷之人、聽太后言、唯唯而出。袁紹迎問曰、『大事若何？』進曰、『太后不允、如之奈何？』紹曰、『可召四方英雄之士、勒兵來京、盡誅閹豎。此時事急、不容太后不從。』進曰、『此計大妙！』便發檄至各鎭、召赴京師。主簿陳琳曰、『不可！俗云、「掩目而捕燕雀」、是自欺也。微物尚不可欺以得志、況國家大事乎？今將軍仗皇威、掌兵要、龍驤虎步、高下在心。若欲誅宦官、如鼓洪爐燎毛髮耳。但當速發雷霆、行權立斷、則天人順之。却反外檄大臣、臨犯京闕、英雄聚會、各懷一心。所謂倒持干戈、授人以柄、功必不成、反生亂矣。』何進笑曰、『此懦夫之見也！』傍邊一人鼓掌大笑曰、『此事易如反掌、何必多議！』視之、乃曹操也。正是、

	欲除君側宵人亂、須聽朝中智士謀。

不知曹操說出甚話來、且聽下文分解。

# 第十回 勤王室馬騰舉義　報父讐曹操興師

却說李・郭二賊欲弒獻帝。張濟・樊稠諫曰、『不可。今日若便殺之、恐衆人不服。不如仍舊奉之爲主、賺諸侯入關。先去其羽翼、然後殺之、天下可圖也。』李・郭二人從其言、按住兵器。帝在樓上宣諭曰、『王允旣誅、軍馬何故不退？』李傕・郭汜曰、『臣等有功王室、未蒙賜爵、故不敢退軍。』帝曰、『卿欲封何爵？』李・郭・張・樊・四人各自寫職銜獻上、勒要如此官品。帝只得從之、封李傕爲車騎將軍・池陽侯、領司隸校尉、假節鉞。郭汜爲後將軍・美陽侯、假節鉞、同秉朝政。樊稠爲右將軍・萬年侯。張濟爲驃騎將軍・平陽侯、領兵屯弘農。其餘李蒙・王方等、各爲校尉。然後謝恩、領兵出城。又下令追尋董卓屍首、獲得些零碎皮骨、以香木雕成形體、安湊停當、大設祭祀、用王者衣冠棺槨、選擇吉日、遷葬郿塢。臨葬之期、天降大雷雨、平地水深數尺、霹靂震開其棺、屍首提出棺外。李傕候晴再葬、是夜又復如是。三次改葬、皆不能葬。零皮碎骨、悉爲雷火消滅。天之怒卓、可謂甚矣！

且說李傕・郭汜旣掌大權、殘虐百姓。密遣心腹侍帝左右、觀其動靜。獻帝此時舉動荊棘。朝廷官員、並由二賊陞降。因採人望、特宣朱雋入朝、封爲太僕、同領朝政。一日、人報西涼太守馬騰・幷州刺史韓遂二將引軍十餘萬、殺奔長安來、聲言討賊。原來二將先曾使人入長安、結連侍中馬宇・諫議大夫种邵・左中郞將劉範三人爲內應、共謀賊黨。三人密奏獻帝、封馬騰爲征西將軍、韓遂爲鎭西將軍、各受密詔、倂力討賊。當下李傕・郭汜・張濟・樊稠聞二軍將至、一同商議禦敵之策。謀士賈詡曰、『二軍遠來、只宜深溝高壘、堅守以拒之。不過百日、彼兵糧盡、必將自退。然後引兵追之、二將可擒矣。』李蒙・王方出曰、『此非好計。願借精兵萬人、立斬馬騰・韓遂之頭、獻於麾下。』賈詡曰、『今若卽戰、必當敗績。』李蒙・王方齊聲曰、『若吾二人敗、情願斬首！吾若戰勝、公亦當輸首級與我！』詡謂李傕・郭汜曰、『長安西二百里盩厔山、其路險峻、可使張・樊兩將軍屯兵於此、堅壁守之。待李蒙・王方自引兵迎敵、可也。』李傕・郭汜從其言、點一萬五千人馬與李蒙・王方。二人欣喜而去、離長安二百八十里下寨。

西涼兵到、兩個引軍迎去。西涼軍馬攔路擺開陣勢。馬騰・韓遂聯轡而出、指李蒙・王方駡曰、『反國之賊！誰去擒之？』言未絕、只見一位少年將軍、面如冠玉、眼若流星、虎體猿臂、彪腹狼腰、手執長鎗、坐騎駿馬、從陣中飛出。原來那將、卽馬騰之子馬超、字孟起、年方十七歲、英勇無敵。王方欺他年幼、躍馬迎戰。戰不到數合、早被馬超一鎗刺於馬下。馬超勒馬便回。李蒙見王方刺死、一騎馬從馬超背後趕來。超只做不知。馬騰在陣門下大叫、『背後有人追趕！』聲猶未絕、只見馬超已將李蒙擒在馬上。原來馬超明知李蒙追趕、却故意俄延。等他馬近舉鎗刺來、超將身一閃、李蒙搠個空、兩馬相並、被馬超輕舒猿臂、生擒過去。軍士無主、望風奔逃。馬騰・韓遂乘勢追殺、大獲勝捷、直逼隘口下寨、把李蒙斬首號令。

李傕・郭汜聽知李蒙・王方皆被馬超殺了、方信賈詡有先見之明、重用其計、只理會緊守關防、由他搦戰、並不出迎。果然西涼軍未及兩月糧草俱乏、商議回軍。恰好長安城中馬宇家僮出首家主與劉範・种邵、外連馬騰・韓遂、欲爲內應等情。李傕・郭汜大怒、盡收三家老少良賤斬於市、把三顆首級直來門前號令。馬騰・韓遂見軍糧已盡、內應又泄、只得拔寨退軍。李傕・郭汜令張濟引軍趕馬騰、樊稠引軍趕韓遂、西涼軍大敗。馬超在後死戰、殺退張濟。樊稠去趕韓遂、看看趕上、相近陳倉、韓遂勒馬向樊稠曰、『吾與公乃同鄕之人、今日何太無情？』樊稠也勒住馬答道、『上命不可違！』韓遂曰、『吾此來亦爲國家耳、公何相逼之甚也？』樊稠聽罷、撥轉馬頭、收兵回寨、讓韓遂去了。

不隄防李傕之姪李別、見樊稠放走韓遂、回報其叔。李傕大怒、便欲興兵討樊稠。賈詡曰、『目今人心未寧、頻動干戈、深爲不便。不若設一宴、請張濟・樊稠慶功、就席間擒稠斬之、毫不費力。』李傕大喜、便設宴請張濟・樊稠。二將欣然赴宴。酒半闌、李傕忽然變色曰、『樊稠何故交通韓遂、欲謀造反？』稠大驚。未及回言、只見刀斧手擁出、早把樊稠斬首於案下。嚇得張濟俯伏於地。李傕扶起曰、『樊稠謀反、故爾誅之。公乃吾之心腹、何須驚懼？』將樊稠軍撥與張濟管領。張濟自回弘農去了。

李傕・郭汜自戰敗西涼兵、諸侯莫敢誰何。賈詡屢勸撫安百姓、結納賢豪。自是朝廷微有生意。不想靑州黃巾又起、聚衆數十萬、頭目不等、劫掠良民。太僕朱雋、保舉一人、可破羣賊。李傕・郭汜問是何人。朱雋曰、『要破山東羣賊、非曹孟德不可。』李傕曰、『孟德今在何處？』雋曰、『見爲東郡太守、廣有軍兵。若命此人討賊、賊可剋日而破也。』李傕大喜、星夜草詔、差人齎往東郡、命曹操與濟北相鮑信一同破賊。操領了聖旨、會合鮑信一同興兵、擊賊於壽陽。鮑信殺入重地、爲賊所害。操追趕賊兵直到濟北、降者數萬。操卽用賊爲前驅、兵馬到處、無不降順。不過百餘日、招安到降兵三十餘萬・男女百餘萬口。操擇精銳者、號爲「靑州兵」、其餘盡令歸農。操自此威名日重。捷書報到長安、朝廷加曹操爲鎭東將軍。

操在兗州、招賢納士。有叔姪二人來投操、乃潁川潁陰人、姓荀、名彧、字文若、荀緄之子也。舊事袁紹、今棄紹投操。操與語大悅、曰、『此吾之子房也！』遂以爲行軍司馬。其姪荀攸、字公達、海內名士、曾拜黃門侍郞、後棄官歸鄕、今與其叔同投曹操、操以爲行軍敎授。荀彧曰、『某聞兗州有一賢士、今此人不知何在。』操問是誰、彧曰、『乃東郡東阿人、姓程、名昱、字仲德。』操曰、『吾亦聞名久矣。』遂遣人於鄕中尋問、訪得他在山中讀書、操拜請之。程昱來見、曹操大喜。昱謂荀彧曰、『某孤陋寡聞、不足當公之薦。公之鄕人姓郭、名嘉、字奉孝、乃當今賢士、何不羅而致之？』彧猛省曰、『吾幾忘却！』遂啓操徵聘郭嘉到兗州、共論天下之事。郭嘉薦光武嫡派子孫、淮南成德人、姓劉、名曄、字子陽。操卽聘曄至。曄又薦二人、一個是山陽昌邑人、姓滿、名寵、字伯寧、一個是武城人、姓呂、名虔、字子恪。曹操亦素知這兩個名譽、就聘爲軍中從事。滿寵・呂虔共薦一人、乃陳留平丘人、姓毛、名玠、字孝先。曹操亦聘爲從事。又有一將、引軍數百人來投曹操、乃泰山鉅平人、姓于、名禁、字文則。操見其人、弓馬熟嫺、武藝出衆、命爲點軍司馬。一日、夏侯惇引一大漢來見、操問何人、惇曰、『此乃陳留人、姓典、名韋、勇力過人。舊跟張邈、與帳下人不和、手殺數十人、逃竄山中。惇出射獵、見韋逐虎過澗、因收於軍中。今特薦之於公。』操曰、『吾觀此人容貌魁梧、必有勇力。』惇曰、『他曾爲友報讐殺人、提頭直出鬧市、數百人不敢近。只今所使兩枝鐵戟、重八十斤、挾之上馬、運使如飛。』操卽令韋試之。韋挾戟驟馬、往來馳騁。忽見帳下大旗爲風所吹、岌岌欲倒、衆軍士挾持不定。韋下馬喝退衆軍、一手執定旗桿、立於風中、巍然不動。操曰、『此古之惡來也！』遂命爲帳前都尉、解身上錦襖、及駿馬・雕鞍賜之。自是曹操部下、文有謀臣、武有猛將、威鎭山東。

乃遣泰山太守應劭、往瑯琊郡取父曹嵩。嵩自陳留避難、隱居瑯琊。當日接了書信、便與弟曹德及一家老小四十餘口、帶從者百餘人、車百餘輛、逕望兗州而來。道經徐州、太守陶謙、字恭祖、爲人溫厚純篤、向欲結納曹操、正無其由。知操父經過、遂出境迎接、再拜致敬、大設筵宴、款待兩日。曹嵩要行、陶謙親送出郭、特差都尉張闓、將部兵五百護送。

曹嵩率家小行到華・費間、時夏末秋初、大雨驟至、只得投一古寺歇宿。寺僧接入。嵩安頓家小、命張闓將軍馬屯於兩廊。衆軍衣裝、都被雨打濕、同聲嗟怨。張闓喚手下頭目於靜處商議曰、『我們本是黃巾餘黨、勉強降順陶謙、未有好處。如今曹家輜重車輛無數、你們欲得富貴不難。只就今夜三更、大家砍將入去、把曹嵩一家殺了、取了財物、同往山中落草。此計何如？』衆皆應允。是夜風雨未息、曹嵩正坐、忽聞四壁喊聲大舉。曹德提劍出看、就被搠死。曹嵩忙引一妾奔入方丈後、欲越牆而走。妾肥胖不能出、嵩慌急、與妾躱於廁中、被亂軍所殺。應劭死命逃脫、投袁紹去了。張闓殺盡曹嵩全家、取了財物、放火燒寺、與五百人逃奔淮南去了。後人有詩曰、

	曹操奸雄世所誇、曾將呂氏殺全家。
	如今闔戶逢人殺、天理循環報不差。

當下應劭部下有逃命的軍士、報與曹操。操聞之、哭倒於地。衆人救起。操切齒曰、『陶謙縱兵殺吾父、此讐不共戴天！吾今悉起大軍、洗蕩徐州、方雪吾恨！』遂留荀彧・程昱領軍三萬守鄄城・范縣・東阿三縣、其餘盡殺奔徐州來。夏侯惇・于禁・典韋爲先鋒。操令但得城池、將城中百姓、盡行屠戮、以雪父讐。當有九江太守邊讓、與陶謙交厚、聞知徐州有難、自引兵五千來救。操聞之大怒、使夏侯惇於路截殺之。

時陳宮爲東郡從事、亦與陶謙交厚。聞曹操起兵報讐、欲盡殺百姓、星夜前來見操。操知是爲陶謙作說客、欲待不見、又滅不過舊恩、只得請入帳中相見。宮曰、『今聞明公以大兵臨徐州、報尊父之讐、所到欲盡殺百姓、某因此特來進言。陶謙乃仁人君子、非好利忘義之輩。尊父遇害、乃張闓之惡、非謙罪也。且州縣之民、與明公何讐？殺之不祥。望三思而行。』操怒曰、『公昔棄我而去、今有何面目復來相見？陶謙殺吾一家、誓當摘膽剜心、以雪吾恨！公雖爲陶謙游說、其如吾不聽何？』陳宮辭出、歎曰、『吾亦無面目見陶謙也！』遂馳馬投陳留太守張邈去了。

且說操大軍所到之處、殺戮人民、發掘墳墓。陶謙在徐州、聞曹操起軍報讐、殺戮百姓、仰天慟哭曰、『我獲罪於天、致使徐州之民、受此大難！』急聚衆官商議。曹豹曰、『曹兵旣至、豈可束手待死？某願助使君破之。』陶謙只得引兵出迎、遠望操軍如鋪霜涌雪、中軍豎起白旗二面、大書「報讐雪恨」四字。軍馬列成陣勢。曹操縱馬出陣、身穿縞素、揚鞭大駡。陶謙亦出馬於門旗下、欠身施禮曰、『謙本欲結好明公、故託張闓護送。不想賊心不改、致有此事。實不干陶謙之故、望明公察之。』操大駡曰、『老匹夫！殺吾父、尚敢亂言！誰可生擒老賊？』夏侯惇應聲而出。陶謙慌走入陣。夏侯惇趕來、曹豹挺鎗躍馬、前來迎敵。兩馬相交、忽然狂風大作、飛砂走石、兩軍皆亂、各自收兵。

陶謙入城、與衆計議曰、『曹兵勢大難敵、吾當自縛往操營、任其剖割、以救徐州一郡百姓之命。』言未絕、一人進前、言曰、『府君久鎭徐州、人民感恩。今曹兵雖衆、未能卽破我城。府君與百姓堅守勿出。某雖不才、願施小策、敎曹操死無葬身之地！』衆人大驚、便問計將安出。正是、

	本爲納交反成怨、那知絕處又逢生？

畢竟此人是誰、且聽下文分解。

# 第一百二十回 薦杜預老將獻新謀　降孫皓三分歸一統

却說吳主孫休、聞司馬炎已篡魏、知其必將伐吳、憂慮成疾、臥牀不起、乃召丞相濮陽興入宮中、令太子孫𩅦出拜。吳主把興臂、手指𩅦而卒。興出、與羣臣商議、欲立太子孫𩅦爲君。左典軍萬彧曰、『𩅦幼不能專政、不若取烏程侯孫皓立之。』左將軍張布亦曰、『皓才識明斷、堪爲帝王。』丞相濮陽興不能決、入奏朱太后。太后曰、『吾寡婦人耳、安知社稷之事？卿等斟酌立之可也。』興遂迎皓爲君。

皓字元宗、大帝孫權太子孫和之子也。當年七月、卽皇帝位、改元爲元興元年、封太子孫𩅦爲豫章王、追諡父和爲文皇帝、尊母何氏爲太后、加丁奉爲左右大司馬。次年改爲甘露元年。皓兇暴日甚、酷溺酒色、寵幸中常侍岑昏。濮陽興・張布諫之、皓怒、斬二人、滅其三族。由是廷臣緘口、不敢再諫。又改寶鼎元年、以陸凱・萬彧爲左右丞相。時皓居武昌、揚州百姓泝流供給、甚苦之。又奢侈無度、公私匱乏。陸凱上疏諫曰、

	今無災而民命盡、無爲而國財空、臣竊痛之。昔漢室旣衰、三家鼎立。今曹・劉失道、皆爲晉有、此目前之明驗也。臣愚但爲陛下惜國家耳。武昌土城險瘠、非王者之都。且童謠云、『寧飮建業水、不食武昌魚。寧還建業死、不止武昌居。』此足明民心與天意也。今國無一年之蓄、有露根之漸。官吏爲苛擾、莫之或恤。大帝時、後宮女不滿百。景帝以來、乃有千數、此耗財之甚者也。又左右皆非其人、羣黨相挾、害忠隱賢、此皆蠹政病民者也。願陛下省百役、罷苛擾、簡出宮女、淸選百官、則天悅民附而國安矣。

疏奏、皓不悅。又大興土木、作昭明宮、令文武各官入山採木。又召術士尚廣、令筮蓍問取天下之事。尚對曰、『陛下筮得吉兆、庚子歲、靑蓋當入洛陽。』皓大喜、謂中書丞華覈曰、『先帝納卿之言、分頭命將、沿江一帶、屯數百營、命老將丁奉總之。朕欲兼幷漢土、以爲蜀主復讐、當取何地爲先？』覈諫曰、『今成都不守、社稷傾崩、司馬炎必有呑吳之心。陛下宜修德以安吳民、乃爲上計。若強動兵甲、正猶披蔴救火、必致自焚也。願陛下察之。』皓大怒曰、『朕欲乘時恢復舊業、汝出此不利之言！若不看汝舊臣之面、斬首號令！』叱武士推出殿門。華覈出朝歎曰、『可惜錦繡江山、不久屬於他人矣！』遂隱居不出。於是皓令鎭東將軍陸抗部兵屯江口、以圖襄陽。

早有消息報入洛陽、近臣奏知晉主司馬炎。晉主聞陸抗寇襄陽、與衆官商議。賈充出班奏曰、『臣聞吳國孫皓、不修德政、專行無道。陛下可詔都督羊祜率兵拒之、俟其國中有變、乘勢攻取、東吳反掌可得也。』炎大喜、卽降詔遣使到襄陽、宣諭羊祜。祜奉詔、整點軍馬、預備迎敵。自是羊祜鎭守襄陽、甚得軍民之心。吳人有降而欲去者、皆聽之。減戍邏之卒、用以墾田八百餘頃。其初到時、軍無百日之糧。及至末年、軍中有十年之積。祜在軍、嘗着輕裘、繫寬帶、不披鎧甲、帳前侍衞者不過十餘人。一日、部將入帳稟祜曰、『哨馬來報、吳兵皆懈怠。可乘其無備而襲之、必獲大勝。』祜笑曰、『汝衆人小覷陸抗耶？此人足智多謀、日前吳主命之攻拔西陵、斬了步闡及其將士數十人、吾救之無及。此人爲將、我等只可自守、候其內有變、方可圖取。若不審時勢而輕進、此取敗之道也。』衆將服其論、只自守疆界而已。

一日、羊祜引諸將打獵、正値陸抗亦出獵。羊祜下令、『我軍不許過界。』衆將得令、止於晉地打圍、不犯吳境。陸抗望見、歎曰、『羊將軍兵有紀律、不可犯也。』日晚各退。祜歸至軍中、察問所得禽獸、被吳人先射傷者皆送還。吳人皆悅、來報陸抗。抗召來人入、問曰、『汝主帥能飮酒否？』來人答曰、『必得佳釀、則飮之。』抗笑曰、『吾有斗酒、藏之久矣。今付與汝持去、拜上都督。此酒陸某親釀自飮者、特奉一勺、以表昨日出獵之情。』來人領諾、攜酒而去。左右問抗曰、『將軍以酒與彼、有何主意？』抗曰、『彼旣施德於我、我豈得無以酬之？』衆皆愕然。

却說來人回見羊祜、以抗所問、幷奉酒事、一一陳告。祜笑曰、『彼亦知吾能飮乎！』遂命開壺取飮。部將陳元曰、『其中恐有奸詐、都督且宜慢飮。』祜笑曰、『抗非毒人者也、不必疑慮。』竟傾壺飮之。自是使人通問、常相往來。一日、抗遣人候祜。祜問曰、『陸將軍安否？』來人曰、『主帥臥病數日未出。』祜曰、『料彼之病、與我相同。吾已合成熟藥在此、可送與服之。』來人持藥回見抗。衆將曰、『羊祜乃是吾敵也、此藥必非良藥。』抗曰、『豈有酖人羊叔子哉！汝衆人勿疑。』遂服之。次日病愈、衆將皆拜賀。抗曰、『彼專以德、我專以暴、是彼將不戰而服我也。今宜各保疆界而已、無求細利。』衆將領命。

忽報吳主遣使來到、抗接入問之。使曰、『天子傳諭將軍、作急進兵、勿使晉人先入。』抗曰、『汝先回、吾隨有疏章上奏。』使人辭去、抗卽草疏遣人齎到建業。近臣呈上、皓拆觀其疏、疏中備言晉未可伐之狀、且勸吳主修德愼罰、以安內爲念、不當以黷武爲事。吳主覽畢、大怒曰、『朕聞抗在邊境與敵人相通、今果然矣！』遂遣使罷其兵權、降爲司馬、却令左將軍孫冀代領其軍。羣臣皆不敢諫。吳主皓自改元建衡、至鳳凰元年、恣意妄爲、窮兵屯戍、上下無不嗟怨。丞相萬彧・將軍留平・大司農樓玄三人見皓無道、直言苦諫、皆被所殺。前後十餘年、殺忠臣四十餘人。皓出入常帶鐵騎五萬。羣臣恐怖、莫敢奈何。

却說羊祜聞陸抗罷兵、孫皓失德、見吳有可乘之機、乃作表遣人往洛陽請伐吳。其略曰、

	夫期運雖天所授、而功業必因人而成。今江・淮之險不如劍閣、孫皓之暴過於劉禪。吳人之困、甚於巴蜀。而大晉兵力、盛於往時。不於此際平一四海、而更阻兵相守、使天下困於征戍、經歷盛衰、不可長久也。

司馬炎觀表大喜、便令興師。賈充・荀勗・馮紞三人、力言不可、炎因此不行。祜聞上不允其請、歎曰、『天下不如意者十常八九。今天與不取、豈不大可惜哉！』至咸寧四年、羊祜入朝、奏辭歸鄕養病。炎問曰、『卿有何安邦之策、以敎寡人？』祜曰、『孫皓暴虐已甚、於今可不戰而克。若皓不幸而歿、更立賢君、則吳非陛下所能得也。』炎大悟曰、『卿今便提兵往伐、若何？』祜曰、『臣年老多病、不堪當此任。陛下另選智勇之士、可也。』遂辭炎而歸。是年十一月、羊祜病危、司馬炎車駕親臨其家問安。炎至臥榻前、祜下淚曰、『臣萬死不能報陛下也！』炎亦泣曰、『朕深悔不能用卿伐吳之策。今日誰可繼卿之志？』祜含淚而言曰、『臣死矣。不敢不盡愚誠、右將軍杜預可任。若伐吳、須當用之。』炎曰、『舉善薦賢、乃美事也。卿何薦人於朝、卽自焚奏稿、不令人知耶？』祜曰、『拜官公朝、謝恩私門、臣所不取也。』言訖而亡。炎大哭回宮、敕贈太傅・鉅平侯。南州百姓聞羊祜死、罷市而哭。江南守邊將士、亦皆哭泣。襄陽人思祜存日、常遊於峴山、遂建廟立碑、四時祭之。往來人見其碑文者、無不流涕、故名爲「墮淚碑」。後人有詩歎曰、

	曉日登臨感晉臣、古碑零落峴山春。
	松高殘露頻頻滴、疑是當年墮淚人。

晉主以羊祜之言、拜杜預爲鎭南大將軍、都督荊州事。杜預爲人、老成練達、好學不倦。最喜讀左丘明《春秋傳》、坐臥常自攜、每出入必使人持《左傳》於馬前、時人謂之「《左傳》癖」。及奉晉主之命、在襄陽撫民養兵、準備伐吳。

此時吳國丁奉・陸抗皆死、吳主皓每宴羣臣、皆令沉醉。又置黃門郞十人爲糾彈官。宴罷之後、各奏過失、有犯者或剝其面、或鑿其眼。由是國人大懼。晉益州刺史王濬上疏請伐吳。其疏曰、

	孫皓荒淫兇逆、宜速征伐。若一旦皓死、更立賢主、則強敵也。臣造船七年、日有朽敗。臣年七十、死亡無日。三者一乖、則難圖矣。願陛下無失事機。

晉主覽疏、遂與羣臣議曰、『王公之論、與羊都督暗合。朕意決矣。』侍中王渾奏曰、『臣聞孫皓欲北上、軍伍已皆整備、聲勢正盛、難與爭鋒。更遲一年以待其疲、方可成功。』晉主依其奏、乃降詔止兵莫動、退入後宮、與秘書丞張華圍棋消遣。近臣奏邊庭有表到。晉主開視之、乃杜預表也。表略云、

	往者、羊祜不博謀於朝臣、而密與陛下計、故令朝臣多異同之議。凡事當以利害相校。度此舉之利、十有八九、而其害止於無功耳。自秋以來、討賊之形頗露。今若中止、孫皓恐怖、徙都武昌、完修江南諸城、遷其居民、城不可攻、野無所掠、則明年之計亦無及矣。

晉主覽表纔罷、張華突然而起、推却棋枰、斂手奏曰、『陛下聖武、國富民強。吳主淫虐、民憂國敝。今若討之、可不勞而定。願勿以爲疑。』晉主曰、『卿言洞見利害、朕復何疑。』卽出陞殿、命鎭南大將軍杜預爲大都督、引兵十萬出江陵、鎭東大將軍・瑯琊王司馬伷出滁中、征東大將軍王渾出橫江、建威將軍王戎出武昌、平南將軍胡奮出夏口。各引兵五萬、皆聽預調用。又遣龍驤將軍王濬・廣武將軍唐彬、浮江東下。水陸兵二十餘萬、戰船數萬艘。又令冠南將軍楊濟出屯襄陽、節制諸路人馬。

早有消息報入東吳。吳主皓大驚、急召丞相張悌・司徒何植・司空滕修、計議退兵之策。悌奏曰、『可令車騎將軍伍延爲都督、進兵江陵迎敵杜預、驃騎將軍孫歆進兵拒夏口等處軍馬。臣敢爲軍師、領左將軍沈瑩・右將軍諸葛靚、引兵十萬出兵牛渚、接引諸路軍馬。』皓從之、遂令張悌引兵去了。皓退入後宮、不安憂色。幸臣中常侍岑昏問其故。皓曰、『晉兵大至、諸路已有兵迎之。爭奈王濬率兵數萬、戰船齊備、順流而下、其鋒甚銳、朕因此憂也。』昏曰、『臣有一計、令王濬之舟、皆爲虀粉矣。』皓大喜、遂問其計。岑昏奏曰、『江南多鐵、可打連環索百餘條、長數百丈、每環重二三十斤、於沿江緊要去處橫截之。再造鐵錐數萬、長丈餘、置於水中。若晉船乘風而來、逢錐則破、豈能渡江也？』皓大喜、傳令撥匠工於江邊連夜造成鐵索・鐵錐、設立停當。

却說晉都督杜預兵出江陵、令牙將周旨引水手八百人、乘小舟暗渡長江、夜襲樂鄕、多立旌旗於山林之處、日則放砲擂鼓、夜則各處舉火。旨領命、引衆渡江、伏於巴山。次日、杜預領大軍水陸並進。前哨報道、『吳主遣伍延出陸路、陸景出水路、孫歆爲先鋒、三路來迎。』杜預引兵前進、孫歆船早到。兩兵初交、杜預便退。歆引兵上岸、迤邐追時、不到二十里、一聲砲響、四面晉兵大至。吳兵急回、杜預乘勢掩殺、吳兵死者不計其數。孫歆奔到城邊、周旨八百軍混雜於中、就城上舉火。歆大驚曰、『北來諸軍乃飛渡江也？』急欲退時、被周旨大喝一聲、斬於馬下。陸景在船上、望見江南岸上一片火起、巴山上風飄出一面大旗、上書「晉鎭南大將軍杜預」。陸景大驚、欲上岸逃命、被晉將張尚馬到斬之。伍延見各軍皆敗、乃棄城走、被伏兵捉住、縛見杜預。預曰、『留之無用。』叱令武士斬之。遂得江陵。於是沅・湘一帶、直抵廣州諸郡、守令皆望風齎印而降。預令人持節安撫、秋毫無犯。遂進兵攻武昌、武昌亦降。杜預軍威大振、遂大會諸將、共議取建業之策。胡奮曰、『百年之寇、未可盡服。方今春水泛漲、難以久住。可俟來春、更爲大舉。』預曰、『昔樂毅濟西一戰而倂強齊、今兵威大振、如破竹之勢、數節之後、皆迎刃而解、無復有着手處也。』遂馳檄約會諸將、一齊進兵、攻取建業。

時龍驤將軍王濬率水兵順流而下。前哨報說、『吳人造鐵索、沿江橫截。又以鐵錐置於水中爲準備。』濬大笑、遂造大筏數十方、上縛草爲人、披甲執杖、立於週圍、順水放下。吳兵見之、以爲活人、望風先走。暗錐着筏、盡提而去。又於筏上作大炬、長十餘丈、大十餘圍、以麻油灌之、但遇鐵索、燃炬燒之、須臾皆斷。兩路從大江而來、所到之處、無不克勝。

却說東吳丞相張悌、令左將軍沈瑩・右將軍諸葛靚、來迎晉兵。瑩謂靚曰、『上流諸軍不作隄防、吾料晉軍必至此、宜盡力以敵之。若幸得勝、江南自安。今渡江與戰、不幸而敗、則大事去矣。』靚曰、『公言是也。』言未畢、人報晉兵順流而下、勢不可當。二人大驚、慌來見張悌商議。靚謂悌曰、『東吳危矣、何不遁去？』悌垂泣曰、『吳之將亡、賢愚共知。今若君臣皆降、無一人死於國難、不亦辱乎！』諸葛靚亦垂泣而去。張悌與沈瑩揮兵抵敵、晉兵一齊圍之。周旨首先殺入吳營。張悌獨奮力搏戰、死於亂軍之中。沈瑩被周旨所殺。吳兵四散敗走。後人有詩讚張悌曰、

	杜預巴山見大旗、江東張悌死忠時。
	已拚王氣南中盡、不忍偸生負所知。

却說晉兵克了牛渚、深入吳境。王濬遣人馳報捷音、晉主炎聞知大喜。賈充奏曰、『吾兵久勞於外、不服水土、必生疾病。宜召軍還、再作後圖。』張華曰、『今大兵已入其巢、吳人膽落。不出一月、孫皓必擒矣。若輕召還、前功盡廢、誠可惜也。』晉主未及應、賈充叱華曰、『汝不省天時地利、欲妄邀功勳、困敝士卒、雖斬汝不足以謝天下！』炎曰、『此是朕意、華但與朕同耳、何必爭辯！』忽報杜預馳表到。晉主視表、亦言宜急進兵之意。晉主遂不復疑、竟下征進之命。王濬等奉了晉主之命、水陸並進、風雷鼓動、吳人望旗而降。吳主皓聞之、大驚失色。諸臣告曰、『北兵日近、江南軍民不戰而降、將如之何？』皓曰、『何故不戰？』衆對曰、『今日之禍、皆岑昏之罪、請陛下誅之。臣等出城決一死戰。』皓曰、『量一中貴、何能誤國？』衆大叫曰、『陛下豈不見蜀之黃皓乎！』遂不待吳主之命、一齊擁入宮中、碎割岑昏、生啖其肉。陶濬奏曰、『臣領戰船皆小。願得二萬兵乘大船以戰、自足破之。』皓從其言、遂撥御林諸軍與陶濬上流迎敵。前將軍張象、率水兵下江迎敵。二人部兵正行、不想西北風大起、吳兵旗幟、皆不能立、盡倒豎於舟中。兵各不肯下船、四散奔走、只有張象數十軍待敵。

却說晉將王濬、揚帆而行。過三山、舟師曰、『風波甚急、船不能行、且待風勢少息行之。』濬大怒、拔劍叱之曰、『吾目下欲取石頭城、何言住耶！』遂擂鼓大進。吳將張象引從軍請降。濬曰、『若是眞降、便爲前部立功。』象回本船、直至石頭城下、叫開城門、接入晉兵。孫皓聞晉兵入城、欲自刎。中書令胡沖・光祿勳薛瑩奏曰、『陛下何不效安樂公劉禪乎？』皓從之、亦輿櫬自縛、率諸文武、詣王濬軍前歸降。濬釋其縛、焚其櫬、以王禮待之。唐人有詩歎曰、

	王濬樓船下益州、金陵王氣黯然收。
	千尋鐵鎖沉江底、一片降旗出石頭。
	人世幾回傷往事、山形依舊枕寒流。
	今逢四海爲家日、故壘蕭蕭蘆荻秋。

於是東吳四州、八十三郡、三百一十三縣、戶口五十二萬三千、軍吏三萬二千、兵二十三萬、男女老幼二百三十萬、米穀二百八十萬斛、舟船五千餘艘、後宮五千餘人、皆歸大晉。大事已定、出榜安民、盡封府庫倉廩。次日、陶濬兵不戰自潰。瑯琊王司馬伷幷王戎大兵皆至、見王濬成了大功、心中欣喜。次日、杜預亦至、大犒三軍、開倉賑濟吳民。於是吳民安堵。惟有建平太守吳彥、拒城不下。聞吳亡、乃降。王濬上表報捷。朝廷聞吳已平、君臣皆賀上壽。晉主執杯流涕曰、『此羊太傅之功也、惜其不親見之耳！』驃騎將軍孫秀退朝、向南而哭曰、『昔討逆壯年、以一校尉創立基業。今孫皓舉江南而棄之！「悠悠蒼天、此何人哉！」』

却說王濬班師、遷吳主皓赴洛陽面君。皓登殿稽首以見晉帝。帝賜坐曰、『朕設此座以待卿久矣。』皓對曰、『臣於南方、亦設此座以待陛下。』帝大笑。賈充問皓曰、『聞君在南方、每鑿人眼目、剝人面皮、此何等刑耶？』皓曰、『人臣弒君及姦佞不忠者、則加此刑耳。』充默然甚愧。帝封皓爲歸命侯、子孫封中郞、隨降宰輔皆封列侯。丞相張悌陣亡、封其子孫。封王濬爲輔國大將軍。其餘各加封賞。

自此三國歸於晉帝司馬炎、爲一統之基矣。此所謂「天下大勢、合久必分、分久必合」者也。後來漢皇帝劉禪亡於晉太康七年、魏主曹奐亡於太康元年、吳主孫皓亡於太康四年。皆善終。後人有古風一篇、以敍其事曰、

	高祖提劍入咸陽、炎炎紅日升扶桑。
	光武龍興成大統、金烏飛上天中央。
	哀哉獻帝紹海宇、紅輪西墜咸池傍！
	何進無謀中貴亂、涼州董卓居朝堂。
	王允定計誅逆黨、李傕郭汜興刀鎗。
	四方盜賊如蟻聚、六合奸雄皆鷹揚。
	孫堅孫策起江左、袁紹袁術興河梁。
	劉焉父子據巴蜀、劉表軍旅屯荊襄。
	張邈張魯霸南鄭、馬騰韓遂守西涼。
	陶謙張繡公孫瓚、各逞雄才占一方。
	曹操專權居相府、牢籠英俊用文武。
	威震天子令諸侯、總領貔貅鎭中土。
	樓桑玄德本皇孫、義結關張願扶主。
	東西奔走恨無家、將寡兵微作羇旅。
	南陽三顧情何深、臥龍一見分寰宇。
	先取荊州後取川、霸業王圖在天府。
	嗚呼三載逝升遐、白帝託孤堪痛楚！
	孔明六出祁山前、願以隻手將天補。
	何期曆數到此終、長星半夜落山塢！
	姜維獨憑氣力高、九伐中原空劬勞。
	鍾會鄧艾分兵進、漢室江山盡屬曹。
	丕叡芳髦纔及奐、司馬又將天下交。
	受禪臺前雲霧起、石頭城下無波濤。
	陳留歸命與安樂、王侯公爵從根苗。
	紛紛世事無窮盡、天數茫茫不可逃。
	鼎足三分已成夢、後人憑弔空牢騷。